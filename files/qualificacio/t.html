<html>
<head>
<title>Clau T</title>
<meta http-equiv='Content-Type' content='text/html'; charset='utf-8'>
<link href='../css/estils_ctbb.css' rel='StyleSheet' type='Text/css'>
</head>
<p align='justify'>
<b>IV  - SISTEMA DE SERVEIS TÈCNICS. CLAU T (equipament) <br><br>
Article 57. Definició <br><br>
</b>1. El sistema de serveis tècnics comprèn les instal·lacions i els espais reservats pels serveis bàsics i tècnics necessaris per a la comunitat local, tals com els serveis d’abastament d’aigua, d’evacuació i depuració d’aigües residuals, els abocadors i les plantes de transformació o eliminació de residus, centrals receptores, distribuïdores i de subministrament d’electricitat i telefonia i les instal·lacions anàlogues i complementàries del servei. S’identifica en els plànols amb la <b>clau T</b>. <br><br>
2. S’inclouen en aquest sistema les àrees que com a tals es grafien i identifiquen en els plànols del POUM, les que resultin del desenvolupament d’àmbits i sectors segons el que preveu el Pla i les que eventualment puguin desenvolupar plans especials urbanístics relacionats amb l’ampliació o reforma de les xarxes de servei existents. <br><br>
3. El sòl qualificat de sistema de serveis tècnics serà de titularitat pública, excepte per a aquells serveis que estiguin liberalitzats segons la legislació vigent.  <br><br>
<b>Article 58. Condicions d’ús <br><br>
</b>En terrenys destinats a sistemes de serveis tècnics solament es permetran els usos propis o directament vinculats amb la instal·lació o servei de què es tracti, amb les condicions funcionals i de protecció específicament regulades en la legislació sectorial i tècnica corresponent. <br><br>
<b>Article 59. Disposicions específiques en relació amb determinats serveis tècnics <br><br>
</b>1. En sòl urbà i sòl urbanitzable les línies elèctriques així com la resta de xarxes de serveis seran preferentment soterrades. A aquests efectes, el planejament derivat que s’aprovi en desenvolupament d’aquest POUM haurà de preveure necessàriament el soterrament de les línies de subministrament energètic i telecomunicacions.<b> <br><br>
</b>2. No es podran instal·lar noves antenes en el terme municipal sense l’aprovació prèvia d’un Pla Especial urbanístic per al desenvolupament de les infraestructures de telecomunicacions, el qual establirà l’ordenació urbanística de les instal·lacions de radiocomunicacions pel que fa a aspectes d’implantació en el territori tant des del punt de vista de l’impacte visual com sobre el medi ambient i la població, i tindrà en compte les ordenances municipals que es puguin dictar per regular aquestes instal·lacions.<b> <br><br>
</b>3. En els plànols del present POUM s’han grafiat els trams existents de la xarxa pública de clavegueram que discorren per terrenys privats, i que d’acord amb el Reglament Metropolità d’Abocament d’Aigües Residuals generen zones de servitud i de protecció. La zona de servitud permetrà la realització dels treballs de neteja, manteniment, reparació i reposició dels seus elements i alhora protegirà les conduccions i col·lectors de possibles intrusions vegetals que puguin causar avaries. Es fixa amb una amplada mínima de 5 metres (2,5m a cada costat de l’eix de la conducció) en la qual no és permesa cap mena d’edificació, ni de plantació de varietats d’arbres d’arrels profundes. S’exceptuen els passos de drenatge de rieres, així com col·lectors d’aigües residuals que per al seu establiment es va signar un conveni amb l’Entitat Metropolitana de Serveis Hidràulics i Tractament de Residus o amb l’Ajuntament, cas aquest darrer en que s’estarà al que disposen els convenis respectius.<b> <br><br>
</b></p>
</html>

