<html>
<head>
<title>Clau V</title>
<meta http-equiv='Content-Type' content='text/html'; charset='utf-8'>
<link href='../css/estils_ctbb.css' rel='StyleSheet' type='Text/css'>
</head>
<p align='justify'>
<b>CAPÍTOL II - SISTEMA VIARI. CLAU V <br><br>
</b><b>Article 53. Definició, identificació, tipus i titularitat <br><br>
</b>1. El sistema viari comprèn els espais i les instal·lacions reservats per a la xarxa viària, els estacionaments i altres serveis, dedicats a la circulació de vehicles i persones, i necessaris per assegurar nivells suficients de mobilitat i accessibilitat dins del terme municipal. S'identifica  en  els  plànols d'ordenació amb la clau V, i les subclaus que més endavant es descriuen. <br><br>
2. El sistema viari (V) està format per: <br><br>
- Viari territorial (Vt). Comprèn el conjunt de trams de carretera, autopista i autovia actuals o futurs, que estableixen de forma integrada la continuïtat i connexió amb els municipis veïns i el territori, i que pertanyen a l’Administració supramunicipal. <br><br>
- Viari bàsic (Vb). Correspon al conjunt de vies i carrers d’abast local de titularitat municipal. El Pla, dins aquesta subclau, distingeix entre el viari bàsic municipal (Vbm), format per les vies de connexió entre nuclis urbans, i el viari bàsic urbà (Vbu), format pels carrers que formen l’estructura bàsica de cada nucli, barri o polígon. <br><br>
- Viari cívic (Vc). Correspon als carrers que per la seva situació en el context de la ciutat o pel seu paper específic tenen assignada una especial vocació d'eixos de relació peatonal, i per  tant, mantenen unes condicions de disseny i tractament diferenciades de la resta de la trama viària.  <br><br>
- Vies verdes (Vv). Correspon als camins i vies rurals d'estructura bàsica de relacions territorials entre nuclis i indrets amb una especial significació, i entre les diferents àrees homogènies del conjunt del sòl no urbanitzable. <br><br>
- Camins rurals (V<sub>R</sub>): aquells camins de relació que no són de l’estructura bàsica i constitueixen l’estructura del territori rústic. <br><br>
- Serveis viaris (Vs). Comprèn les  àrees destinades a l'estacionament de vehicles particulars, les zones reservades a estació d'autobusos i taxis, estacions de serveis i tots aquells sòls vinculats al viari i de suport al transport rodat.  <br><br>
3. La titularitat del sòl qualificat com a sistema viari serà preferentment pública, amb les excepcions indicades a l’article següent, segons l’ús específic. <br><br>
<b>Article 54. Condicions d’ordenació, ús i protecció del sistema viari <br><br>
</b><i>1. Condicions d’ordenació i ús del viari territorial (Vt) <br><br>
</i>a) En la projecció, la construcció, el finançament, l’ús i l’explotació d’aquestes vies s’observarà allò que disposa la legislació sectorial vigent i aquest POUM.  <br><br>
b) En  el  sòl  urbà  consolidat  el  Pla  defineix  de  forma  precisa  les alineacions  definitives  del  sistema  viari  així  com  la  línia  d’edificació  que  dimana  de  la protecció de la xarxa viària territorial d’acord amb la legislació sectorial aplicable. <br><br>
c) En el sòl urbà no consolidat, en el sòl urbanitzable i en el sòl no urbanitzable, es grafien les reserves de sòl previstes per aquest sistema, que hauran de ser concretades en el moment de la tramitació del corresponent Pla de Millora Urbana, Pla Especial Urbanístic, Pla Parcial o en el mateix projecte d’obra en el cas de l’execució en el sòl no urbanitzable. <br><br>
d) Als plànols d’ordenació s’indiquen les línies d’edificació que, per a cada tipus de via, estableix la legislació sectorial vigent.  <br><br>
<i>2. Condicions d’ordenació i ús del Viari bàsic (Vb) <br><br>
</i>a) Els usos dominants són tots aquells que fan referència a la mobilitat viària i en especial al trànsit de vianants i l'ús públic de relació social i cultural dels ciutadans. <br><br>
b) En el sòl urbà consolidat, les alineacions i rasants d'aquesta xarxa local vénen assenyalades  als plànols d’ordenació d’aquest Pla.  <br><br>
c) En el sòl urbà no consolidat i en el sòl urbanitzable, les línies que delimiten la xarxa de carrers indiquen la magnitud i la disposició del sòl reservat per a aquella. Seguint les esmentades determinacions, el planejament derivat assenyalarà les alineacions i les rasants i precisaran el disseny de cada via pel que fa a la distribució d’espais per a calçada, de circulació rodada, voreres, passos de vianants, elements d’arbrat i superfície d’enjardinament.  <br><br>
d) Qualsevol actuació a la via pública comportarà la restitució de les condicions d'accessibilitat i l'adequació de les mateixes en el cas de carrers no adaptats. Aquest supòsit afectarà a trams de carrers complerts entre interseccions. <br><br>
<i>3. Condicions d’ordenació i ús dels vials cívics (Vc) <br><br>
</i>a)	L’ús d’aquests vials resta restringit de forma preferent al passeig i a la relació dels ciutadans de forma que sobre els mateixos serà obligatòria la localització d’activitats de foment del comerç   i serveis i amb aquesta mateixa finalitat resten prohibits aquells usos que puguin suposar una dificultat a la millora de la finalitat i els objectius definits. En concret es prohibeixen tots els usos que suposin una presència de vehicles en la via pública: aparcaments, rentat de cotxes, tallers de reparacions de vehicles o motocicletes etc., així com d’aquells que puguin suposar una pèrdua d'intensitat d’activitat cívica en el carrer. <br><br>
b)	Els vials cívics tindran una secció que donarà especial prevalença al trànsit de vianants per damunt del trànsit de vehicles, el qual, podrà ser totalment restringit en determinades  àrees  on així es consideri adient, o bé vindrà resolt mitjançant solucions de disseny que defineixin una prioritat invertida amb prevalença dels vianants, o alternativament, una especialització de les bandes destinades a trànsit de vehicles amb criteris de mínima ocupació. <br><br>
c)	L'ordenació dels eixos cívics es realitzarà mitjançant projectes d'urbanització i obres que es fonamentaran  en  el  compliment  de  les  vigents  disposicions  en  matèria  de  supressió  de barreres arquitectòniques i accessibilitat. <br><br>
d) També s’inclouen a aquest subsistema els passatges privats, d’accés a algunes parcel·les, que podran mantenir la seva titularitat actual sempre i quan s’asseguri la seva funcionalitat i conservació. <br><br>
<i>4. Condicions d’ordenació i ús de les vies verdes (Vv) <br><br>
</i>a) L'ús dominant serà el de vialitat, especialment destinada a l’accés al sòl no urbanitzable i trànsit de vianants. <br><br>
b) L'administració competent decidirà sobre les condicions generals d'ús de les diferents vies i en particular sobre la restricció del trànsit de vehicles per aquelles que tenen unes condicions d'especial interès paisatgístic. Així mateix en les vies verdes es podrà establir la restricció   de   pas   únicament   als   vehicles   destinats   a   l'activitat   agrícola.   Els   projectes d'urbanització i conservació de les vies hauran de respondre a aquestes necessitats d'ús assignades fent compatibles els usos propis del sòl agrícola o forestal amb aquells usos orientats al lleure i el passeig. <br><br>
c) Aquests camins mantindran una amplada mínima de quatre metres (4 m).  Les vies verdes hauran de tenir la base en bon estat i ser convenientment senyalitzats. <br><br>
<i>5. Condicions d’ordenació i ús dels camins rurals (V<sub>R</sub>). <br><br>
</i>a) L’ús dominant serà el de vialitat al servei del terreny rústic (usos agrícoles, forestals i de protecció d’incendis). <br><br>
b) S’haurà de conservar en la seva integritat l’actual xarxa de camins rurals. <br><br>
c) No podran obrir-se nous camins o vies rurals que no estiguin previstos per aquest Pla o en els Plans Especials que puguin desenvolupar-se en sòl no urbanitzable, o bé en els plans o programes de l’administració d’agricultura o dels serveis de prevenció d’incendis forestals. Els Plans Especials que es desenvolupin en el sòl no urbanitzable, determinaran i concretaran la jerarquia i les característiques específiques dels camins rurals en atenció a la seva funció <br><br>
d) No es podran modificar els perfils longitudinals i transversals dels camins i vies rurals sense llicència municipal, la qual valorarà, com a mínim, l’impacte paisatgístic de l’actuació i la necessitat i proporcionalitat de les obres. <br><br>
e) Poden ser de titularitat privada. No obstant, amb l’aprovació del POUM es consideren d’utilitat pública i interès social a efectes expropiatoris, si s’escau.  <br><br>
<i>6. Condicions d’ordenació i ús de sistema de serveis viaris (Vs) <br><br>
</i>a) Comprèn aquest subsistema aquells sòls destinats als serveis vinculats al viari i de suport al transport rodat, com poden ser l’aparcament en superfície, les estacions de camions i transport col·lectiu rodat, les estacions de servei, restaurants i hotels de carretera, etc.  <br><br>
b) Aquests sòls podran ser de titularitat privada sempre i quan s’asseguri el compliment dels usos compatibles i de la normativa sectorial. De no ser així, l’administració actuant podrà expropiar aquests sòls. <br><br>
c) Les condicions d’ordenació de l’edificació seran les corresponents al tipus d’ordenació segons volumetria específica, amb un C.E.N. màxim de 0,20 m²st/m²sòl sobre rasant. El subsòl es podrà ocupar totalment per aparcament. Els espais no edificats ni ocupats per les instal·lacions s’hauran d’enjardinar i mantenir. <br><br>
7<i>. Titularitat dels elements que formen el sistema viari <br><br>
</i>a) Els elements que formen el sistema viari territorial (Vt), bàsic (Vb), i vies verdes (Vv) hauran de ser de titularitat pública.<i> <br><br>
</i>b) Els elements que formen el viari cívic (Vc), els camins rurals i els serveis viaris (Vs) seran preferentment de titularitat pública, amb l’excepció dels que ja siguin existents al moment de l’aprovació d’aquest Pla i dels passatges privats, així com les excepcions establertes a la regulació del subsistema Vs. No obstant això, per raons d’interès públic intrínsec en la seva qualificació en el Pla, les administracions públiques competents els podran obtenir a través de la corresponent expropiació.<i> <br><br>
</i>8. Pla Especial d’Infraestructures i Vialitat. L’Ajuntament redactarà un Pla Especial d’Infraestructures i Vialitat per garantir el desenvolupament de la vialitat de connexió entre els nuclis residencials.<i> <br><br>
</i></p>
</html>

