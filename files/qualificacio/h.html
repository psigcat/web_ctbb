<html>
<head>
<title>Clau H</title>
<meta http-equiv='Content-Type' content='text/html'; charset='utf-8'>
<link href='../css/estils_ctbb.css' rel='StyleSheet' type='Text/css'>
</head>
<p align='justify'>
<b>CAPÍTOL V - SISTEMA HIDRÀULIC. CLAU H <br><br>
</b><b>Article 60. Definició i identificació <br><br>
</b>El sistema hidràulic comprèn la llera dels rius, de les rieres i els torrents, essent definit per la franja delimitada per la línia de cota d’inundació de l’avinguda de període de retorn dels 10 anys i que coincideix amb la zona fluvial definida en l’article 6 del RLU. S’identifica en els plànols amb la <b>clau H</b>. <br><br>
<b>Article 61. Titularitat i règim urbanístic <br><br>
</b>1. El sòl qualificat de sistema hidràulic serà de titularitat pública quan així ho prevegi la legislació d’aigües vigent. Els sòls inclosos en el sistema hidràulic que formin part d’un sector de sòl urbanitzable o polígon d’actuació no comptabilitzen com a superfície de l’àmbit als efectes establerts en l’article 35.2 del DL 1/2005. <br><br>
2. En l'obtenció, el finançament, la construcció, l'ús i la conservació de les instal·lacions d'ordenació dels torrents i rieres i fonts naturals s'observarà allò que disposen aquestes Normes, la legislació sectorial vigent i  les corresponents disposicions urbanístiques que es puguin establir mitjançant Planejament Especial, sense perjudici del que determinin aquelles altres administracions amb competències sobre aquesta matèria. <br><br>
3. Als efectes de coordinar la regulació dels sòls qualificats de sistema hidràulic, aquest Pla incorpora els criteris respecte la delimitació d’espais i usos que afecten l’àrea associada al sistema hidràulic i el seu entorn, tot definint el sistema hídric a més del sistema hidràulic, en les que han d’aplicar-se les limitacions previstes en la legislació sectorial. <br><br>
4. L’àmbit qualificat de sistema hidràulic pel POUM podrà ésser objecte d’ajustaments d’acord amb l’atermenament del domini que pugui efectuar l’Administració hidràulica. <br><br>
<b> Article 62. Condició d’ordenació, ús i protecció <br><br>
</b>1. L’únic ús admès és el propi de l’espai lliure per la canalització o gestió dels recursos hídrics. <br><br>
2. Els espais adscrits a aquest sistema no són edificables, excepció feta de les instal·lacions al servei del propi sistema. <br><br>
3. De forma expressa es prohibeixen els moviments de terres i les desforestacions de marges. Amb caràcter general es garantirà la conservació de la vegetació autòctona de ribera en els torrents i rieres, així com les seves condicions per la seva regeneració i millora. <br><br>
4. L'abocament o conduccions de residus industrials o pecuaris es realitzarà de forma controlada amb la corresponent depuradora i conduccions de forma subterrània assegurant la netedat i continuïtat de les condicions naturals i assegurant la no contaminació de les capes freàtiques. <br><br>
5. Les   Administracions   públiques   competents   per   raó   de   la   matèria,   establiran   les   mesures d'intervenció adequades per a la realització dels projectes de sanejament i de canalització de rieres seguint els objectius i les funcions de regeneració i recuperació dels traçats naturals tot permetent el pas  de  vianants  i  el  pas  restringit  de  vehicles  en  aquells  casos  en  que  aquest  Pla  ho  preveu expressament o s'estimi pertinent. <br><br>
6. Les rases que es realitzin per la conducció de l'aigua, vinculades a l'activitat agrícola o forestal, no formaran part del sistema hidràulic, no obstant, en la seva execució es garantirà el sistema natural del recorregut de les escorrenties d'aigua, de forma que les actuals conques de les rieres o els torrents, no es vegin afectades significativament pels possibles canvis de superfície de recepció. <br><br>
7. Les característiques i la ubicació dels tancaments de les parcel·les llindants amb els espais adscrits a aquest sistema es regularà per la normativa sectorial vigent i per les Ordenances municipals. <br><br>
8. Les fonts mantindran una protecció radial de 50 metres. <br><br>
</p>
</html>

