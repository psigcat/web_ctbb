<html>
<head>
<title>Clau P</title>
<meta http-equiv='Content-Type' content='text/html'; charset='utf-8'>
<link href='../css/estils_ctbb.css' rel='StyleSheet' type='Text/css'>
</head>
<p align='justify'>
<b>CAPÍTOL VIII - SISTEMA D’ESPAIS LLIURES. CLAU P <br><br>
</b><b>Article 68. Definició, identificació i tipus <br><br>
</b>1. Comprèn els sòls destinats a espais lliures amb arbrat i jardineria, aquelles superfícies continues que configuren espais de relació cívica, i aquells altres que degut a la seva naturalesa i la seva especialització es mantenen lliures d'edificació i altres usos. S'identifica en els plànols d'ordenació amb la <b>clau P. <br><br>
</b>2. El sistema d’espais lliures s’estructura en els plànols d’ordenació en les categories següents que s’identifiquen amb les claus corresponents: <br><br>
Parcs urbans i places, jardins urbans i àrees esportives descobertes. S'identifica en els plànols d'ordenació amb la clau P1.   <br><br>
Parc territorial. S’identifica en els plànols d’ordenació amb la clau P2, i correspon a parcs de gran entitat i dimensió, amb masses arbòries consolidades.  <br><br>
<b>Article 69. Titularitat i ajustaments en la delimitació <br><br>
</b>1. Els sòls qualificats d’Espais lliures seran de titularitat pública, a excepció d’aquells qualificats com a P2.2 que podran ser de titularitat privada, sens perjudici de l’aplicació en qualsevol moment de la declaració d’utilitat pública intrínseca en qualsevol sistema urbanístic.. <br><br>
2. Pel que fa als possibles ajustos en la delimitació dels espais qualificats com a sistema d’espais lliures, s’estarà al que segueix a continuació: <br><br>
Dels sistemes d’espais lliures previstos dintre d’un sector de planejament, es considera vinculant allò que fa referència a la superfície en termes de percentatge mínim establert en el present POUM, mentre que es considera indicativa la seva forma i localització dins  dels  sectors  en  el  qual  estan  compresos,  llevat  que  aquesta  vingui expressament prevista com a vinculant. <br><br>
<b>Article 70. Condicions d’ordenació, ús i protecció dels espais lliures urbans (Clau P1) <br><br>
</b>A. Condicions d’edificació. <br><br>
De forma general, tan sols s’admetran usos públics. Les edificacions admeses, sempre vinculades a l’ús propi de l’espai lliure en el que se situïn, respectaran les següents condicions: <br><br>
a) Les edificacions no ultrapassaran l'ocupació del cinc per cent (5%) de la superfície de l’espai lliure en servei en el moment en què hom les projecti. <br><br>
b) L'alçada màxima de les edificacions o instal·lacions serà de nou (9) metres. <br><br>
c) La xarxa de servei i estacionament a l'aire lliure no excedirà del cinc per cent (5%) de la superfície qualificada. <br><br>
B. Condicions d’ordenació i ús.  <br><br>
L’ordenació  en  aquests  espais  es  procurarà  sigui  coherent  amb  criteris  variats  de  disseny  que contemplin els aspectes següents: <br><br>
a) Preparar els espais per a l’ús dels infants des d’un punt de vista de varietat funcional en relació a l’edat (accessibilitat, seguretat, benestar) i simbòlica (educació en l’espai, descoberta de l’entorn) i experimentació de la plàstica i la tipologia de l’espai (seqüències, distàncies, separacions...) <br><br>
b) La gestió d’una jardineria variada de base per la regulació de l’ecologia urbana i millora de l’equilibri psicosomàtic dels ciutadans i protecció del rigor climàtic sobre la ciutat, així com si s’escau la utilització de la jardineria temàtica. <br><br>
c) Els espais es dissenyaran pensant en la globalitat de la població com espais d’integració polivalent, amb un bon nivell d’accessibilitat i una correcta solució dels perímetres. <br><br>
d) El disseny de les places permetrà una utilització intensiva de l’espai i es basarà en superfícies el més planes possibles, amb sistemes de pavimentació resistents a les activitats massives i amb  un  tractament  simbòlic  significatiu  que  afecti  al  tipus  de  disseny  i  als  programes d’escultura urbana a l'espai públic <br><br>
e) En les places no s’admetrà cap altra edificació que les pròpies que es puguin considerar com mobiliari urbà dintre de la mateixa plaça <br><br>
f) S'admetrà l’ús d'aparcament i d'equipament subterranis, però de propietat i de servei públic o en  règim  de  concessió  administrativa.  En  aquest  cas,  caldrà  garantir  l’enjardinament  i l'arborització d'aquests espais amb un gruix mínim d'un metre de terra i drenatges adequats (en el cas de tractament dur de l’acabat de la superfície per tractar-se d’una plaça amb una alta intensitat urbana, no serà preceptiva la reserva de terres esmentada). <br><br>
g) El sistema de reg de les zones verdes estarà dissenyat de tal manera que minimitzi el consum d’aigua. <br><br>
<b>Article 71. Condicions d’ordenació i ús dels Parcs territorials (Clau P2 i P2.2) <br><br>
</b>1. Estaran prohibides les activitats que directament o indirecta puguin produir la destrucció, el deteriorament o la desfiguració de les espècies vegetals en general i de forma particular les forestals existent. Mentre no es redactin els Plans Especials corresponents, no s’admetran noves construccions  dintre de l’espai qualificat de parc. <br><br>
2. En els parcs, s’admetran els usos de caràcter agrícola, forestal i ramader existents en aquelles parts o instal·lacions que siguin de titularitat privada, <br><br>
3. Els Plans Especials que s’elaborin per a cadascun dels parcs precisaran i ajustaran les determinacions generals contemplades en aquest article: <br><br>
a) En l’ordenació dels parcs territorials, es promocionarà la combinació ordenada dels usos d’esbarjo i lleure i els usos ambientals, tot conservant i implementant actuacions destinades a afavorir la correcta regeneració de la massa arbòria existent i les connexions i corredors biològics dels parcs amb l’entorn en el que es troben. <br><br>
b) Es procurarà la mínima artificialització de la seva superfície, admetent-se tan sols edificacions complementàries del parc i una superfície per aparcament i accés que en cap cas comportarà la desnaturalització dels valors mediambientals de l’àrea on s’inclouen. Els diferents Plans especials definiran l’espai necessari per ubicar aquests usos. <br><br>
c) Els vials interiors del parc hauran de respectar unes bones condicions de permeabilitat del sòl, procurant evitar l’ús d’aglomerants i paviments de formigó, i tendint la urbanització de camins de terra compactada. <br><br>
d) No s’admetrà cap tipus d’edificació excepte instal·lacions de joc i esbarjo i educatives no ultrapassant el 2% de la superfície del parc, o el que determini el Pla Especial. <br><br>
e) S’admetran els usos agrícoles de conreu extensiu en les planes que mantenen una configuració agrícola. <br><br>
f) S’admetran els usos agrícoles de conreu en horts familiars en àmbits de titularitat pública especialment delimitats i adequats per a aquesta funció. El  règim d’ús i altres qüestions relatives a la regulació dels horts familiars serà objecte de  desenvolupament mitjançant ordenança municipal. <br><br>
<b>Article 72. Condicions que han de complir el nous espais lliures del planejament derivat <br><br>
</b>Els nous espais lliures que es delimitin en els corresponents Plans Parcials, els Plans de Millora urbana i Plans Especials urbanístics,  hauran de  complir,  per  garantir  la  seva  qualitat  i  bondat  per  a  l'ús,  el percentatge de concentració en una peça i dimensió mínima, amidada pel radi de la circumferència inscribible en ells, segons el següent quadre: <br><br>
<table>
  <tr>
    <td>Sectors<br></td>
    <td>Concentració mínima en percentatge de sòl destinat a espai lliure sobre el total<br></td>
    <td>% mínim s/àmbit del sector<br></td>
    <td>Grandària del radi mínim en metres<br></td>
  </tr>
  <tr>
    <td>Sòl Urbanitzable<br>Nous sectors residencials<br></td>
    <td>50%<br></td>
    <td>10%<br></td>
    <td>15 m<br></td>
  </tr>
  <tr>
    <td>Sòl Urbanitzable<br>Nous sectors productius<br></td>
    <td>70%<br></td>
    <td>10%<br></td>
    <td>15 m<br></td>
  </tr>
  <tr>
    <td>Sòl Urbà objecte de Pla de Millora Urbana<br></td>
    <td>70%<br></td>
    <td>Segons fitxa<br></td>
    <td>12 m<br></td>
  </tr>
</table><br><br>a)	No podran disgregar-se en trossos sense identitat, complimentaran els graus de concentració de la taula i s’ordenaran amb les construccions.<br><br>
b) No podran situar-se en terrenys amb pendent superior al vint-i-cinc per cent (25%) quan es tracti deP1. <br><br>
c) No podran situar-se en torrents, rieres i franges de protecció de línies d’alta tensió. <br><br>
d) De situar-se en terrenys amb pendent superior al vint per cent (20%), els nous espais lliures no són computables als efectes del compliment d’estàndards legals mínims.   <br><br>
