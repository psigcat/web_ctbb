<html>
<head>
<title>sect_ambits_su.doc</title>
<meta http-equiv='Content-Type' content='text/html'; charset='utf-8'>
<link href='../css/estils_ctbb.css' rel='StyleSheet' type='Text/css'>
</head>
<body>
<p align='justify'>
<b>CAPÍTOL III - ÀMBITS DE PLANEJAMENT I GESTIÓ EN SÒL URBÀ <br><br>
SECCIÓ 1a – DISPOSICIONS GENERALS <br><br>
Article 132. Àmbits de planejament i polígons d’actuació urbanística en sòl urbà <br><br>
</b>1. Per a la regulació del sòl urbà, aquest POUM delimita polígons d’actuació i àmbits per al seu posterior desenvolupament mitjançant plans de millora urbana i les condicions a les quals s’haurà de subjectar el desenvolupament de cada un d’aquests àmbits es recullen en els articles següents. <br><br>
Les determinacions sobre sistemes establertes per a cada un dels sectors sotmesos a planejament derivat podran ser ajustades i precisades en el corresponent instrument de desenvolupament, excepte aquells sistemes la ubicació dels quals es preveu com a vinculant.  <br><br>
2. L’ordenació continguda en aquest POUM per als polígons d’actuació en sòl urbà és vinculant.  <br><br>
3. La delimitació dels diferents àmbits de planejament i polígons d’actuació s’ha grafiat sobre els plànols d’ordenació, així com a les fitxes que s’inclouen a l’annex 1 d’aquestes Normes. <br><br>
4. En la fitxa de cada un dels àmbits, es determinen les càrregues i obligacions dels propietaris, sens perjudici de l’aplicació de les determinacions de la legislació urbanística i les establertes amb caràcter general en aquest POUM <br><br>
<b>SECCIÓ 2a – SECTORS DE MILLORA URBANA <br><br>
Article 133. Definició i característiques dels sectors de millora urbana definits pel Pla <br><br>
</b>1. El POUM defineix els següents sectors, a desenvolupar mitjançant un Pla de Millora Urbana: <br><br>
	ARI-SMU 02 – Bodegues <br><br>
	ARI-SMU 03 – Fàbrica de Marbres <br><br>
	ARI-SMU 04 – Carrer Estació <br><br>
	ARI-SMU 05 – Cementiri <br><br>
2. Els Plans de Millora Urbana que s’hauran d’aprovar en desenvolupament dels sectors de millora urbana delimitats per aquest POUM hauran de respectar les condicions que s’estableixen en les fitxes normatives corresponents a cada un dels àmbits i que s’incorporen en la present normativa. <br><br>
<b>SECCIÓ 3a – POLÍGONS D’ACTUACIÓ URBANÍSTICA <br><br>
Article 134. Execució del Pla en sòl urbà <br><br>
</b>1. En sòl urbà no inclòs en àmbits o sectors sotmesos a planejament derivat, l'execució del Pla d’Ordenació Urbanística Municipal es durà a terme per polígons d'actuació urbanística complets, definits pel propi POUM, que permetin, almenys, la distribució justa entre els propietaris dels beneficis i  les  càrregues  derivades  de  l'ordenació  . Altrament, en els supòsits en què els terrenys no estiguin inclosos en un polígon per al repartiment  equitatiu  dels  beneficis  i  càrregues  derivats  de  l’ordenació  urbanística,  se'n  pot  fer l’execució de manera puntual o aïllada. <br><br>
2. La  delimitació  dels  polígons  d'actuació  previstos  en  aquest  Pla,  siguin  continus  o  discontinus, s'efectua atenent als següents requisits: <br><br>
a) que per les seves dimensions i per les característiques de l’ordenació siguin susceptibles d’assumir les cessions de sòl previstes pel planejament. <br><br>
b) que quan pertanyin a un mateix sector, estiguin equilibrats en càrregues i beneficis i facin possible la seva distribució equitativa. <br><br>
c) que tinguin entitat suficient per a justificar tècnicament i econòmica l’autonomia de l’actuació. <br><br>
3. La delimitació de polígons d’actuació urbanística comporta, d’acord amb aquestes normes el compliment de les determinacions concretes previstes pel sòls que els integren i els deures previstos en l’indicat precepte i la resta de disposicions del POUM aplicables. <br><br>
4. L'obertura i ampliació de vials sobre solars o edificis en sòl urbà comportarà la cessió obligatòria i gratuïta del sòl prèvia a l’atorgament de la llicència, sense necessitat de la delimitació d'un polígon d'actuació, quan aquesta cessió sigui compensada bé pel fet d'originar nous solars, o bé per les condicions diferencials d'edificació previstes pel Pla.  <br><br>
En  tots  els  altres  supòsits,  o  en  les  reserves  per  altres  fins  que  els  assenyalats  anteriorment, l'adquisició es farà mitjançant l'expropiació.  <br><br>
El cost d'aquestes expropiacions, així com el de les obres d'urbanització, podrà ser repercutit als propietaris que resultin especialment beneficiats per a l'actuació urbanística, mitjançant la imposició  de contribucions especials, havent estat delimitada prèviament l'àrea urbana beneficiària de la millora. <br><br>
<b>Article 135. Definició i característiques dels polígons d’actuació delimitats pel Pla. <br><br>
</b>1. 	Aquest POUM delimita en sòl urbà els següents polígons d’actuació: <br><br>
<b>ARI - PAU 01 </b>“Illa Ajuntament” <br><br>
<b>PAU 01 </b>“Cinemàtica” <br><br>
<b>PAU 02 </b>“Balcó de l’ermita” <br><br>
<b>PAU 03 </b>“Forja” <br><br>
<b>PAU 04 </b>“Can Margarit” <br><br>
<b>PAU 05 </b>“Can Pedrerol de Baix” <br><br>
<b>PAU 06 </b>“Can Costa” <br><br>
<b>PAU 07  </b>“Ca n’Oliveró” <br><br>
<b>PAU 08 </b>“Can Santeugini” <br><br>
<b>PAU 09 </b>“Ca n’Esteper”  <br><br>
<b>PAU 10 </b>“Farigola” <br><br>
<b>PAU 11 </b>“Polígon de Sant Vicenç<b>”, en sòl urbà consolidat.</b> <br><br>
2.	Les determinacions concretes dels sòls que integren els polígons d’actuació urbanística delimitats per aquest POUM, així com les determinacions relatives als terrenys objecte de cessió obligatòria i gratuïta i el seu destí i ús es contenen en les fitxes normatives de cada polígon que s’incorporen en l’annex a la present normativa.  <br><br>
</p>
</body>
</html>

