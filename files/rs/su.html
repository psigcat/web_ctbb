<html>
<head>
<title>generic.doc</title>
<meta http-equiv='Content-Type' content='text/html'; charset='utf-8'>
<link href='../css/estils_ctbb.css' rel='StyleSheet' type='Text/css'>
</head>
<body>
<p align='justify'>
<b>Article 119. Definició del sòl urbà i categories <br><br>
</b>1. Aquest POUM classifica com a sòl urbà: <br><br>
a) aquells terrenys que havent estat sotmesos al procés d’integració en el teixit urbà, compten amb tots els serveis urbanístics bàsics previstos en l’article 26 del DL 1/2005.  <br><br>
b) aquells terrenys compresos en àrees consolidades per l’edificació d’almenys dues terceres parts de llur superfície edificable. <br><br>
c) aquells terrenys que, en execució del planejament que els és d’aplicació, assoleixin el grau d’urbanització previst en el mateix. <br><br>
d) D’acord amb l’establert en l’article 26 del DL 1/2005, el simple fet que un terreny confronti amb carreteres o vies de connexió interlocal i amb vies que delimiten el sòl urbà, no comporta que el terreny ostenti la condició de sòl urbà.  <br><br>
2.	El sòl urbà es categoritza en sòl urbà consolidat i sòl urbà no consolidat i, en aquest sentit: <br><br>
a) té la consideració de sòl urbà consolidat tot terreny que tingui la condició de solar d’acord amb la definició continguda en la legislació urbanística vigent, així com aquells terrenys als quals només manca per a assolir la condició de solar, assenyalar les aliniacions o rasants, o bé completar o acabar la urbanització en els termes assenyalats per l’article 29.a del DL 1/2005 tant si han estat inclosos amb aquesta única finalitat en un sector de desenvolupament o un polígon d’actuació urbanística, com si no ho han estat. <br><br>
b) té la consideració de sòl urbà no consolidat la resta de sòl classificat com a urbà, que no tingui la consideració de consolidat d’acord amb l’anterior apartat d’aquest precepte. <br><br>
3. 	Per a la regulació del sòl urbà s’estableixen zones i subzones i es delimiten polígons d’actuació i sectors per al seu posterior desenvolupament mitjançant plans de millora urbana. En el capítol II d’aquest Títol es regulen detalladament les zones i subzones previstes per aquest POUM en sòl urbà, mentre que en el capítol III es regulen les condicions a les quals s’haurà de subjectar el desenvolupament dels sectors i polígons de planejament en sòl urbà delimitats per aquest POUM. <br><br>
4. 	Els límits del sòl urbà, les seves zones i subzones, polígons d’actuació i àmbits delimitats pel seu posterior desenvolupament es defineixen en els corresponents plànols d’ordenació d’aquest POUM. <br><br>
<b>Article 120. Règim del sòl urbà consolidat <br><br>
</b>1. Els propietaris de sòl urbà consolidat tenen dret a executar o a acabar les obres d’urbanització per tal que els terrenys assoleixin la condició de solars i a edificar aquests sota les condicions establertes per la legislació urbanística vigent, per aquest POUM i pel planejament derivat. <br><br>
2. Els propietaris de sòl urbà consolidat hauran d’acabar o completar a llur càrrec la urbanització necessària perquè els terrenys assoleixin la condició de solar, sota el principi del repartiment equitatiu de les càrregues i els beneficis urbanístics, i hauran d’edificar els solars dins els terminis i d’acord amb les determinacions que pugui fixar aquest POUM, el planejament derivat o, en el seu cas, el programa d’actuació urbanística, o la legislació urbanística vigent. <br><br>
3. D’acord amb aquest POUM i amb la normativa urbanística d’aplicació, s’admet que les  obres d’edificació siguin simultànies a  les d’urbanització o reurbanització , si prèviament es presta la garantia i s’executen els elements d’urbanització que a tal efecte exigeix la legislació urbanística vigent. Les condicions que al respecte estableixin les llicències municipals d’edificació s’hauran de fer constar al Registre de la Propietat, d’acord amb la legislació hipotecària. <br><br>
4. Els propietaris de sòl urbà consolidat resten subjectes al compliment de les normes sobre rehabilitació urbana que pugui establir el planejament o bé, en el seu cas, el programa d’actuació urbanística municipal i la legislació urbanística vigent. <b> <br><br>
Article 121. Règim del sòl urbà no consolidat <br><br>
</b>1. Els propietaris del sòl urbà no consolidat tindran en l’àmbit del polígon d’actuació o en el sector a desenvolupar per plans de millora urbana en què s’inscriguin els seus terrenys, a més dels deures i càrregues previstes en la present normativa per cada un dels àmbits delimitats per aquest POUM, els següents deures: <br><br>
a)	Repartir equitativament els beneficis i càrregues derivats del planejament <br><br>
b)	Cedir obligatòriament i gratuïtament a l’Ajuntament tot el sòl reservat pel planejament per a sistemes urbanístics al servei de l’àmbit de desenvolupament en el qual llurs terrenys resultin inclosos i aquells sistemes que aquest POUM inclou a l’àmbit d’actuació en què siguin compresos els terrenys. <br><br>
c)	Cedir el sòl corresponent al 10% de l’aprofitament urbanístic de l’àmbit de conformitat amb l’article 43 del DL1/2005, sens perjudici del que es pugui establir a la fitxa corresponent. <br><br>
d) Costejar i, si s’escau, executar la urbanització, sens perjudici del dret a rescabalar-se de les despeses d’instal·lació de les xarxes d’abastament d’aigua, de subministrament d’energia elèctrica, de distribució de gas, i la infraestructura de connexió a les xarxes de telecomunicacions, a càrrec de les empreses subministradores en la part que, segons la reglamentació específica d’aquests serveis, no hagi d’anar a càrrec dels usuaris. <br><br>
e)	Edificar els solars en els terminis establerts pel planejament urbanístic.  <br><br>
f) 	Executar en els terminis establerts pel planejament urbanístic la construcció de l’habitatge protegit que eventualment els correspongui. <br><br>
g) 	Conservar les obres d’urbanització, agrupats legalment com a entitat de conservació, en els supòsits en què s’hagi assumit voluntàriament aquesta obligació, o bé ho imposi justificadament aquest Pla o, en el seu cas, el Programa d’actuació urbanística municipal o la normativa urbanística vigent.  <br><br>
2.	Els propietaris de sòl urbà no consolidat no inclòs en un àmbit d’actuació urbanística estan obligats a cedir gratuïtament a l’Ajuntament, de manera prèvia a l’edificació, els terrenys destinats a carrers o qualsevol tipus de via de sistema de comunicació  que siguin necessaris per tal que aquest sòl adquireixi la condició de solar. <br><br>
<b> CAPÍTOL II - QUALIFICACIÓ URBANÍSTICA. REGULACIÓ DE L’EDIFICACIÓ AL SÒL URBÀ <br><br>
Article 122. Zones d’edificació al sòl urbà  <br><br>
</b>1. 	Per a la regulació del sòl urbà, aquest Pla estableix les zones i subzones següents, els paràmetres definidors de les quals es desenvolupen en els articles següents: <br><br>
Zona de nucli antic (Clau 1) <br><br>
Zona residencial formant illa (Clau 2) <br><br>
Subzona 2a (tradicional eixample) <br><br>
Subzona 2b (nou eixample) <br><br>
Subzona 2c (eixample homogeni) <br><br>
Zona residencial aïllada plurihabitatge (Clau 3) <br><br>
Subzona 3a (parcel·la petita) <br><br>
Subzona 3b (parcel·la gran) <br><br>
Subzona 3c (volumetria específica) <br><br>
Zona residencial en filera unihabitatge (clau 4) <br><br>
Zona residencial aïllada unihabitatge (Clau 5) <br><br>
Subzona 5a (parcel·la petita) <br><br>
Subzona 5b (parcel·la mitjana) <br><br>
Subzona 5c (parcel·la gran) <br><br>
Zona industrial entre mitgeres (Clau 6) <br><br>
Subzona 6.1 Polígon Industrial del Llobregat <br><br>
Subzona 6.2 Resta de polígons industrials <br><br>
Zona industrial aïllada (Clau 7) <br><br>
Subzona 7a (parcel·la petita) <br><br>
Subzona 7b (parcel·la mitjana) <br><br>
Subzona 7c (parcel·la gran) <br><br>
Subzona 7d  (aïllada al camp) <br><br>
Zona de dotacions i serveis (clau 8) <br><br>
Subzona 8a (hoteler) <br><br>
Subzona 8b <br><br>
Zona de verd privat (Clau Vp) <br><br>
<b></b>2. 	Cada una d’aquestes zones i les subzones que les configuren s’identifica als plànols amb la clau que figura a continuació del nom de la zona. <br><br>
</p>
</body>
</html>

