<html>
<head>
<title>snu.doc</title>
<meta http-equiv='Content-Type' content='text/html'; charset='utf-8'>
<link href='../css/estils_ctbb.css' rel='StyleSheet' type='Text/css'>
</head>
<p align='justify'>
<b>TÍTOL SETÈ - REGULACIÓ DEL SÒL NO URBANITZABLE <br><br>
</b><b>CAPÍTOL I - DISPOSICIONS GENERALS <br><br>
Article 142. Definició del sòl no urbanitzable <br><br>
</b>Aquest POUM classifica com a sòl no urbanitzable aquells terrenys que, pels seus valors agrícoles, forestals, paisatgístics o ambientals o be pel règim de protecció que es deriva de la legislació sectorial o del planejament territorial, es consideren incompatibles amb llur transformació urbanística, així com també aquells terrenys que es consideren inadequats per al desenvolupament urbà. <br><br>
<b>Article 143. Zones en sòl no urbanitzable <br><br>
</b>1. Aquest POUM qualifica el sòl no urbanitzable en dues zones, la regulació detallada de cadascuna de les quals s’estableix en el Capítol II d’aquest Títol. <br><br>
2. Les zones en sòl no urbanitzable previstes en aquest POUM són:  <br><br>
-	Zona de sòl agrícola de valor (clau 21), dins d’aquesta zona es distingeix una subzona (clau 21L), que reconeix les característiques del sòl agrícola a la llera del riu Llobregat, i una altra (clau 21 J), que regula l’ús de centre de jardineria. <br><br>
- Zona de sòl  forestal de valor (clau 22) <br><br>
<b>Article 144. Divisió, segregació  i agrupació de finques <br><br>
</b>1. En les transferències de propietat, divisions i segregacions de terrenys ubicats en sòl no urbanitzable, no podran efectuar-se segregacions en contra d’allò que disposa la legislació agrària i forestal.  <br><br>
Les actuacions específiques d’interès públic s’han d’implantar sobre la superfície de sòl que requereixi la seva funcionalitat, la qual serà susceptible de segregació sempre que no doni lloc a una resta de finca matriu inferior a la unitat mínima de conreu o forestal. <br><br>
2. Tindran consideració d’indivisibles aquelles finques la dimensió de les quals sigui inferior al doble de la unitat mínima de conreu segons el Decret 169/1983 sobre unitats mínimes de conreu (1Ha per regadiu i 3Ha per secà), o segons la normativa sectorial que el pugui substituir o de producció forestal, segons Decret 35/1990 sobre unitats mínimes forestals (25 ha).S’exceptuen: <br><br>
-	Les parcel·les amb una dimensió igual menor a la unitat mínima de conreu o de producció forestal si els lots resultants de la divisió són adquirits pels propietaris dels terrenys contigus, amb la finalitat d’agrupar-los i formar una única finca. <br><br>
-	Les parcel·les amb dimensió menor al doble de la unitat mínima de conreu o de producció forestal quan la diferència amb el mínim esmentat es pugui segregar amb la finalitat especificada en el punt anterior.<b> <br><br>
</b>3. Es prohibeixen de manera específica les divisions o segregacions de terrenys en els següents supòsits: <br><br>
<b>-	</b>Quan de la segregació en resultin superfícies inferiors a la unitat mínima de conreu o a la unitat mínima de producció forestal establertes en la legislació corresponent, exceptuant els casos esmentats a l’apartat anterior. <br><br>
-	Quan la finca estigui vinculada a una construcció i es consideri indivisible per aplicació de les normes sobre superfícies mínimes de terreny referides a les construccions en el sòl no urbanitzable. <br><br>
-	Quan de la segregació en resulti una finca que no tingui accés directe ni immediat a carreteres, pistes forestals o altres vies de domini públic ja existents, excepte quan tingui una servitud de pas legalment constituïda.<b> <br><br>
</b>4. En sòl no urbanitzable es prohibeixen les parcel·lacions urbanístiques.  <br><br>
5. Les divisions i segregacions de finques en sòl no urbanitzable resten  també sotmeses a llicència municipal, sens perjudici el que disposa la legislació agrària o forestal. <br><br>
6. Es permet l’agrupació de les finques actuals. <br><br>
7. La superfície de terreny necessària per a la implantació d’actuacions específiques d’interès públic, podrà ser objecte de segregació, sempre que no doni lloc a una resta de la finca matriu inferior a la unitat mínima de conreu o forestal.  <br><br>
<b>Article 145.  Conservació i tancament de les finques  <br><br>
</b>1. Les finques s’hauran de mantenir degudament netejades amb la finalitat de garantir el manteniment de les condicions de seguretat, salubritat i ornament públic legalment establertes, el compliment de les quals podrà ésser exigida per l’Ajuntament a través de la corresponent ordre d’execució, <br><br>
2. Qualsevol tancament de finca que es vulgui portar a terme, requerirà llicència urbanística i haurà de complir els requisits previstos per a cada zona. <br><br>
3. 	Tancat de les finques: <br><br>
a) Les finques rústiques podran ser objecte d’un tancament perimetral prèvia llicència municipal la qual només s’atorgarà una vegada comprovada la necessitat de procedir al tancament i constatat que la tanca respecta el paisatge i no produeix efectes severs sobre els corredors de fauna, extrems tots ells que s’hauran d’acreditar en  la petició de la llicència, <br><br>
b) Els tancaments garantiran, en tot cas, els drets de pas existents, especialment els camins tradicionals i els d’ús públic. <br><br>
c) L’Ajuntament, en autoritzar la tanca perimetral haurà de valorar la idoneïtat de que la mateixa es construeixi en pedra seca o  bé tanca de muntants metàl·lics o de fusta amb filat horitzontal amb llum mínima de 50 cm. Només en cas de tancament de parcel·les amb ús ramader la tanca podrà ser de filat elèctric. <br><br>
d) Les tanques, en el cas de ser necessàries, no han de trencar la continuïtat del medi ni la visió global del paisatge. <br><br>
e) Les finques rústiques podran ser tancades amb filat metàl·lic, fins a una alçada d’1,80 metres, sempre que no comporti una divisió física de la finca en contra de la unitat mínima de conreu. <br><br>
f) El suport del filat haurà d’estar integrat en el sòl i la xarxa de filat serà de tramat ample, perseguint-se sempre el principi de disminuir l’impacte visual dels tancats sobre l’entorn i l’alçada mínima necessària per garantir el pas lliure de la fauna. <br><br>
g) Les tanques se separaran un mínim de 3 m de l’eix dels camins, rius i torrents, o de les servituds públiques corresponents. Queden exclosos d’aquesta limitació els camins d’accés a finques. Es mantindrà la servitud de pas de 5m des del domini públic hidràulic.<br><br>
h) Es fomentarà que els tancaments preexistents prenguin les mesures oportunes per complir amb el que disposa aquest article. <br><br>
<b>Article 146.  Protecció del paisatge <br><br>
</b>1. Qualsevol intervenció en sòl no urbanitzable,  haurà d’assegurar el respecte a les condicions naturals i paisatgístiques de l’entorn en què s’emplaça, garantint la seva integració ambiental i el respecte als relleus existents. <br><br>
2. No es permet, en sòl no urbanitzable, la col·locació de cartells i tanques de publicitat o anàlogues. <br><br>
<b>Article 147. Règim general de les obres i usos en sòl no urbanitzable</b> <br><br>
1. Els propietaris de sòl classificat com a no urbanitzable tenen dret a fer servir la seva propietat, i a gaudir-ne i disposar-ne de conformitat amb la naturalesa rústica dels terrenys, i l’han de destinar a finalitats agrícoles, forestals, ramaderes, cinegètiques o altres vinculades a la utilització racional dels recursos naturals, i dins dels límits que estableixin les lleis i el planejament. <br><br>
2. En els terrenys compresos en qualsevol de les zones de sòl no urbanitzable, únicament es podran autoritzar, i per mitjà del procediment que preveu la legislació urbanística vigent, les edificacions, instal·lacions i els usos establerts en l’article 47 de l DL 1/2005 quan aquests estiguin permesos expressament per aquestes Normes, sens perjudici de les actuacions específiques per activitats o els equipaments d’interès públic que s’hagin d’emplaçar en el medi rural. <br><br>
3. En tot cas, l’establiment de qualsevol de les activitats autoritzades comportarà l’adopció de les mesures correctores adequades per evitar la degradació de l’entorn, i per aconseguir una total integració funcional respectuosa amb el medi i una adequació paisatgística amb l’entorn on s’ubiqui. En aquest  sentit, qualsevol actuació en sòl no urbanitzable requerirà d’un estudi paisatgístic i un informe justificatiu de la necessitat de l’actuació i de l’adequació ambiental de la mateixa i serà sempre preceptiva la realització d’estudis sobre la captació d’aigua potable, tractament d’aigües residuals i residus, cursos hídrics i accessos, tot tenint en compte els camins rurals presents, la flora i la fauna. <br><br>
4. No està permesa en cap de les zones de sòl no urbanitzable ni la ubicació ni la construcció de nous habitatges, excepte en aquelles masies i cases rurals existents incloses al catàleg (regulades en el títol VIII del present POUM). <br><br>
5. Les construccions preexistents en sòl no urbanitzable destinades a habitatge que no siguin incloses en el catàleg de masies i cases rurals o que no estiguin associades a explotacions rústiques, poden romandre sobre el territori amb l’ús esmentat i quedaran en situació de fora d’ordenació o disconformitat d’acord amb les regles establertes en la Disposició Transitòria Sisena del RLU. <br><br>
6. Les altres construccions preexistents en sòl no urbanitzable, no admeses per la Llei d’Urbanisme, quedaran en situació de fora d’ordenació o disconformitat d’acord amb l’establert en la Disposició Transitòria Setena del RLU.  <br><br>
</p>
</html>

